---
layout: post
title: ငါးကလေး 🐠
---

*[21:34 August 28, 2020] Yangon [Updated: 5:12 August 29, 2020]* 

This is going to be one of my favorite short stories of 2020.  

### ကျွန်တော်နှင့် ငါးကလေး  

သံယောဇဉ်တွေဆို ကြောက်လို့ ရှောင်တတ်တဲ့ ကျွန်တော်ဟာ တနေ့မှာတော့ သိပ်ချစ်ဖို့ကောင်းတဲ့ အကောင်လေးတကောင်နဲ့ မထင်မှတ်ဘဲ ဆုံခဲ့ရတယ်။ ဘာကောင်လေးလည်းဆိုတော့ ငါးကလေးတကောင်ပေါ့။ သိပ်ချစ်ဖို့ကောင်းတယ်။ သူ့ကို ကျွန်တော် ငါးကလေးပိစိလို့ နာမည်ပေးထားတယ်။  
ငါးပိစိလေးက တချိန်လုံးစပ်စလူးထနေတော့ ကျွန်တော့်မှာ မျက်စိလျင်လျင်ထားပြီး လိုက်လိုက်ကြည့်နေခဲ့ရတာပေါ့။ သူပျောက်သွားမှာ စိုးတယ်လေ။ သူက စိတ်ကောက်ရင် ကျောက်တုံးလေး တခုခုနောက်မှာ သွားသွားပုန်းနေတတ်တယ်။ သူအဲ့လိုပုန်းချင်ပြီဆို ကျွန်တော် သိပ်စိတ်ဆိုးခဲ့ရတာပေါ့။  အဲ့ဒါကြောင့် ထင်ပါတယ် နောက်တော့ သူမပုန်းတော့ဘူး။ ကြည့်လေ ကျွန်တော့်ငါးကလေး ဘယ်လောက်လိမ္မာလိုက်သလဲ။ လိမ္မာလို့လည်း ကျွန်တော့်မှာ အချစ်ပိုရပြန်တယ်။  
သူက ကျွန်တော်နဲ့ မနီးတဲ့ စမ်းချောင်းလေးတခုမှာနေတယ်။ ကျွန်တော်သူ့ကို တနေ့ကျ အိမ်မှာ ကျကျနနမွေးစားမယ်လို့ ကတိပေးခဲ့ဖူးတယ်။ ကျွန်တော်စိတ်ညစ်နေတဲ့ အချိန်မျိုးဆို ငါးကလေးကို စကားသွားသွားပြောတတ်တယ်။ သူကလည်း ကျွန်တော်ပြောသမျှကို နားထောင်ပေးရှာတယ်။ ကျွန်တော့်ရဲ့ စိတ်အတက်အကျ အပြောင်းအလဲတွေ၊ ဝမ်းနည်းရ၊ ဝမ်းသာရတာတွေ အကုန်လုံးကို အသိဆုံးက ဒီငါးကလေးပေါ့။ သူလည်း ကျွန်တော့်ကို သံယောဇဉ်ရှိပုံရပါတယ်။ ဘယ်ဘဝကရေစက်လည်းတော့ မသိပေမဲ့ သူ့ကို စကားပြောနေရရင် ကျွန်တော်ဟာ ပျော်နေတာပါပဲ။ ရောက်တက်ရာရာ ပြောချင်ရာတွေပြောတယ်။ တခါတလေတော့လည်း စာအုပ်တွေအကြောင်း၊ တခါတလေတော့လည်း ကျွန်တော့်ရဲ့ ပေါက်ကရအတွေးတွေအကြောင်းပေါ့။ အစုံပါပဲ။  
တကယ်တော့ ကျွန်တော့်အတွက် အကောင်တကောင် မွေးဖို့ဆိုတာ ခင်ဗျားတို့ ထင်သလောက်တော့ မလွယ်ဘူးဗျ။ ကျွန်တော်ဟာ ငါးကလေးကို တနေ့တခြားသံယောဇဉ်တွယ်လာပြီဆိုတာ သတိထားမိလာတာနဲ့အမျှ ဆုံးရှုံးရမှာကြောက်မိလာတော့တာပါပဲ။ အကောင်သစ်တကောင် ထပ်မွေးဖို့ ကျွန်တော့်စိတ်ကလည်း အဆင်သင့် မဖြစ်သေးဘူးလေ။ အဲ့တော့ အတွေးတွေလွန်ပြီး ဆုံးရှုံးရမှာကြောက်တဲ့စိတ်ကြောင့်ပဲ သူ့ကို စွန့်လွှတ်ဖို့ ဆုံးဖြတ်လိုက်မိတယ်။ ခင်ဗျားတို့အမြင်မှာ နည်းနည်းတော့ ကြောင်နေမှာပေါ့လေ။ သူ့ဘာသူနေနေတဲ့ ငါးကလေးကို ကျွန်တော့်ဘာသာ တွေးချင်ရာတွေ လျှောက်တွေးပြီး လုပ်ချင်ရာတွေ လုပ်ပစ်လိုက်တဲ့ ဇာတ်လမ်းကိုး။ ဒါပေမဲ့ သေချာပါတယ်။ ငါးကလေးကတော့ ကျွန်တော့်ကို နားလည်ပေးမှာပါ။  
ကျွန်တော် ကောင်းကောင်းမွန်မွန်ပဲ နှုတ်ဆက်ခဲ့ပါတယ်။ ပြောချင်တာတွေ အများကြီး ရှိသေးပေမဲ့ မပြောဖြစ်ခဲ့ဘူး။ တောင်းပန်စကားတောင် မပြောလိုက်နိုင်ပါဘူး။ ကျွန်တော် ငိုချင်နေပြီလေ။ နဂိုကတည်းက ခွဲခွါခြင်းတွေကို ခံနိုင်ရည်မရှိတဲ့ ကျွန်တော်ဟာ ပြောမပြတတ်အောင် နာကျင်ရ၊ ဝမ်းနည်းရတာပေါ့ဗျာ။. 
ကျွန်တော် ကတိမတည်ချင်တာမဟုတ်ပါဘူး။တနေ့ ကျွန်တော်စိတ်အဆင်သင့်ဖြစ်လို့ မွေးစားနိုင်သွားရင်တောင် ကျွန်တော့်ဆီမှာ သူမပျော်မှာ ကြောက်တယ်လေ။ ငါးကလေးဟာ စမ်းချောင်းလေးနဲ့ပဲ ပိုလိုက်တယ်မဟုတ်လား။. 
စမ်းချောင်းလေးကို အလည်လာပြီး ရောက်တက်ရာရာ စကားတွေပြောနေကျ ကျွန်တော် ရောက်မလာတော့တဲ့အခါ ငါးကလေးဟာ အစပိုင်းမှာတော့ ကျွန်တော့်ကို လွမ်းရင်လည်း လွမ်းနေမှာပေါ့လေ။ နောက်တော့လည်း တဖြည်းဖြည်းနဲ့ နေသားကျသွားပြီး ကျွန်တော့်ကို မေ့သွားမှာပါ။  
ဒီလိုပါပဲ ‘တွေ့၊ ဆုံ၊ ကြုံ၊ ကွဲ’ မဟုတ်လား။  
~ ချုံချုံး 

![Coral Reef](https://lh3.googleusercontent.com/pw/ACtC-3eiosuXAqRdeWtZbTXYJCyuDqmKUi3P6XiY_BONr6CDtzfeTDBRO6C9bWYG68n_4wI6bqcI6MsaeT5sD6viblxV4u29s1nOJRrS35zYrSNhDBtlbowce3lvK8RsJWzPJ-qWKJKeYX6lGmMdPnWddHD0Og=w500-no?authuser=0)

### ငါးကလေးနှင့် သူမ  

ငါးကလေးတစ်ကောင်လို လွတ်လွတ်လပ်လပ်ပဲ နေတတ်တဲ့ကျွန်တော်ဟာ တနေ့မှာတော့ မထင်မှတ်ဘဲ သူမရဲ့မွေးစားခြင်းကိုခံခဲ့ရပါတယ်။ ထိုနောက် ကျွန်တော့်ကိုလည်းငါးကလေးပိစိဆိုပြီးသူမနာမည်ပေးခဲ့တယ်။  
ငါးကလေးကတော့ထုံးစံအတိုင်း တခြားဘာကိုမှဂရုမစိုက်ပဲ သူနေတတ်သလိုတွေနေတယ်။ ရေထဲမှာတွေ့တဲ့ တခြားအမျိုးအစားမတူတဲ့အကောင်လေးတွေနဲ့လည်း ပလူးရင်လည်းပလူးပလိုက်တယ်။ သူမ ငါးကလေးကိုမျက်စိထောင့်ထောက်ကြည့်ပြီးအကဲခတ်နေခဲ့မှန်း ငါးကလေးမသိရှာခဲ့ပါဘူး။ တစ်ခါတစ်ရံသူမဟာ ငါးကလေးလိုပဲသူမရဲ့ခံစားချက်တွေကို ထုတ်ဖော်ပြလေ့မရှိဘူးလေ။  
ငါးကလေးကစိတ်မကြည်ရင် သူ့ဘာသာသူအေးအေးဆေးဆေး တစ်နေရာရာမှာ ငြိမ်ငြိမ်လေးနေတတ်တဲ့အကျင့်ရှိတယ်။ တခြားသူတွေကိုသူ့ကြောင့်စိတ်အနှောက်အယှက်မဖြစ်စေချင်ဘူးလေ။ အဲဒါကို သူမကသဘောမကျဘူးလေ။ အဲဒါကြောင့် ငါးကလေးကစိတ်အတက်အကျဘယ်လောက်ဖြစ်ဖြစ် သူမမျက်စိရှေ့မှာ ပျော်ပျော်လေး နေတတ်အောင် ကြိုးစားခဲ့တယ်။  
သူမက ငါးကလေးကိုအမှတ်မထင်ပဲ သူမနဲ့မနီးတဲ့စမ်းချောင်းလေးတစ်ခုမှာတွေ့ရှိခဲ့ပြီး ငါးကလေးကိုမွေးစားမယ်ဆိုပြီးကတိတွေပေးခဲ့တယ်။ စစတုန်းက အဲဒါကို ငါးကလေးမကြိုက်ခဲ့ဘူး။ ငါးကလေးက သံယောဇဥ်မဲ့ အနှောင်အဖွဲ့ကင်းတဲ့ လွတ်လွတ်လပ်လပ်နေရတဲ့ဘဝမျိုးကိုပဲကြိုက်တာ။ ကြာလာတော့ ငါးကလေးသဘောကျမိလာတယ်။ ဘာကြောင့်လဲဆိုတော့ သူမကငါးကလေးကို မွေးစားတယ်ဆိုပေမဲ့ မချုပ်ချယ်ဘူးလေ။ စိတ်ရှည်ရှည်နဲ့ ငါးကလေးလုပ်သမျှကို နားလည်ပေးခဲ့တယ်။ ငါးကလေးကလည်း ငါးလည်။ သူမရဲ့စိတ်ကိုစမ်းတယ်။ ဘယ်အတိုင်းအတာထိက သူမရဲ့သည်းခံနိုင်စွမ်းလဲ။ သူမ မကြိုက်တာတွေကိုပဲ ငါးကလေးကရွေးလုပ်တယ်၊ ဒါပေမဲ့ သူမသိသိကြီးနဲ့ သည်းခံပေးပြီး နားလည်ပေးနိုင်ဖို့ကြိုးစားတယ်။ ငါးကလေးအဲဒါလေးတွေကို ကြည့်ပြီးသဘောကျနေခဲ့တယ်။ ဘာလို့လဲဆိုတော့ တကယ်မွေးစားဖြစ်ခဲ့ရင် သူမမွေးစားနိုင်ပါ့မလားဆိုတာကို ငါးကလေးအကဲခတ်နေခဲ့တာပါ။  
သူမနဲ့ ငါးကလေးတို့စကားတွေအများကြီးပြောဖြစ်ခဲ့ကြတယ်။ သူတို့နှစ်ယောက်စလုံးမှာ သဘောထားချင်း မတိုက်ဆိုင်တာတွေ၊ အကြိုက်ချင်းမတူတာတွေရှိနေတာတောင်မှ စကားတွေဆက်ပြီးပြောနေခဲ့ကြတယ်။ သူမပြောသမျှကိုနားထောင်ပေးနေရတာကလည်း ငါးကလေးအတွက်ကစာအုပ်တစ်အုပ်ကိုဖတ်နေရသလိုပါပဲ။ ငါးကလေးအမြဲကျေနပ်နေခဲ့ရပါတယ်။  
နားလည်ပေးပါတယ်။ ကောင်းကောင်းကြီးကို နားလည်ပေးလို့ရပါတယ်။ ငါးကလေးက လွတ်လပ်မှုရဲ့ အနှစ်သာရကိုကောင်းကောင်းသိသလို၊ အဲဒါကြီးရဲ့နောက်ကွယ်က တာဝန်ယူနိုင်မှု၊ တာဝန်ယူရဲမှု စတဲ့သဘောတရားတွေကိုလည်း ငါးကလေးနားလည်နေပါတယ်။  
နောက်ဆုံးမှာတော့ ငါးကလေး သူမကိုကြည့်ပြီးသနားမိလာတယ်၊ အားနာသလိုတွေဖြစ်လာတယ်။  ငါးကလေးကြောင့် သူမအတွက်ဝန်ထုပ်ဝန်ပိုးတစ်ခုလိုဖြစ်လာခဲ့တယ်လေ။ တစ်နေ့သူမ အဆင်သင့်ဖြစ်လို့ မွေးစားခဲ့မယ်ဆိုရင် ငါးကလေးက ပျော်နေမှာ။ ဘာလို့လဲ သူမရဲ့မွေးစားမှုက ငါးကလေးကိုစစတွေ့တုန်းက သန့်ရှင်းတဲ့မေတ္တာတရားကိုအခြေခံထားတဲ့ စိတ်ကဖြစ်လာလို့ပါပဲ။ ဒါပေမဲ့လည်း ငါးကလေးနှုတ်ဆက်ခဲ့ပါတယ်။  
"အရမ်းသတိရတာပဲဟာ … " ဆိုပြီး ငါးကလေးစိတ်ထဲမှာပြောလိုက်တယ်။ ဒါပေမဲ့ သူမရှင်းပြဖူးတယ်။ တစ်စုံတစ်ယောက်ကိုသတိရတယ်ဆိုတာ အကြောင်းတစ်ခုခုဆက်စပ်ပြီးတော့သတိရသွားတာ။ လွမ်းတာကျတော့ ဆက်စပ်တဲ့အကြောင်းအရာမရှိပဲ အစိမ်းသက်သက်လွမ်းတာတဲ့။ ငါးကလေးစောစောကစိတ်ထဲမှာပြောတာကိုပြန်ပြင်ပြောလိုက်တယ်။  "အရမ်းလွမ်းတာပဲဟာ … " တဲ့။  
ပုံမှန် ငါးကလေးတွေရဲ့မှတ်ဥာဏ်ကမကောင်းဘူးဆိုပေမဲ့ ဒီအမှတ်တရဖြစ်ရပ်လေးတစ်ခုကိုတော့ငါးကလေးဘယ်တော့မှမေ့မှာမဟုတ်ဘူးဆိုတာကို သူမ သိချင်မှသိမှာပါ။ သိတဲ့တစ်နေ့ ငါးကလေးကိုပြန်လာရှာမယ်ဆိုတဲ့အိမ်မက်ကလေးကိုလည်း ငါးကလေးရူးရူးမိုက်မိုက်နဲ့ ဆက်ပြီးမက်နေဦးမှာပါ။  
ငါးကလေး စိတ်အပန်းဖြေနိုင်ဖို့၊ ပင်လယ်လောကကြီးအကြောင်းပိုသိနိုင်ဖို့ အတွက် သူမထားခဲ့ပေးတဲ့ စာတွေရေးထွင်းထားတဲ့သန္တာကျောက်တန်းတွေကြားမှာ ငါးကလေးရဲ့ အချိန်တွေကို မသိမသာကျော်ဖြတ်ရင်း သူမကိုစောင့်နေမှာပါ။  
ဟုတ်ပါတယ်။ ဒီလိုနဲ့ပဲ တွေ့၊ ဆုံ၊ ကြုံ၊ ကွဲ ကြရတာပါပဲ။  
ငါးကလေးရဲ့မျက်ရည်တွေဟာ စမ်းချောင်းကလေးကို ပင်လယ်ဆားငံရည်သဖွယ်ပြောင်းသွားအောင် လုပ်နိုင်စွမ်းရှိတယ်ဆိုတာ သူမ သိမှာမဟုတ်ပါဘူး။ ရေချိုစမ်းချောင်းကလေးကနေ ရေငံစမ်းချောင်းကလေးဖြစ်သွားတဲ့ တစ်နေ့မှာတော့ ငါးကလေးဟာ ဆက်လက်ပြီး ပင်လယ်ပြင်ကြီးထဲကို ကူးခတ်ထွက်ခွာသွားနိုင်ဖို့ ဆက်ကြိုးစားသွားမှာပါ။ ငါးကလေးကအကောင်သေးပေမဲ့ ကြီးမားတဲ့အိမ်မက်တွေရှိတယ်။ တစ်နေ့ကျရင် ငါးကလေးက သူမကိုပြန်မွေးစားနိုင်အောင်ကြိုးစားပြီး ဟိုးကျယ်ဝန်းနက်နဲပြီး အဆုံးအစမရှိတဲ့ သမုဒ္ဒရာထဲကိုခေါ်သွားချင်နေတာပါ။  
~ ငါးကလေးပိစိ 

**"ကျွန်တော်တို့သည် ငြိမ်းချမ်းသော ခွဲခွာခြင်း၏ သဘောတရားကို ကောင်းကောင်းလက်ခံနားလည်ပြီးကျင့်သုံးနိုင်ပါက ဆုံဆည်းခြင်းမှန်သမျှသည် မွန်မြတ်သော မင်္ဂလာတရားပင်ဖြစ်နေပါမည်။" ~ ငါးကလေးပိစိ**
